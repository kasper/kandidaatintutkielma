# Metriikat käytänteiden tukena ohjelmiston laadun arvioimisessa

Ohjelmistot kehittyvät elinkaarensa aikana muun muassa uusien vaatimusten, optimisaatioiden, tietoturvaparannusten ja 
virhekorjausten johdosta. Kehitysvaiheessa olevan ohjelmiston laadun varmistaminen on hankalaa [NB05, ZN08, MND09]. 
Ohjelmiston testaamisen ja käytännössä havaittujen virheiden välillä on usein suuri kuilu. Virheiden määrää ei yleensä 
pystytä laskemaan luotettavasti ennen kuin tuote on valmis ja julkaistu asiakkaalle. Tässä piilee kuitenkin ongelman 
ydin: virheiden korjaaminen kehityksen lopussa on usein erittäin kallista.

On selvää, että laadun varmistaminen ja mahdollisten ongelmakohtien havaitseminen mahdollisimman aikaisessa 
vaiheessa hyödyttää kehitystyötä suuresti. Ohjelmiston koodin takana on aina ihminen. Laadun takeeksi ei voida luetella 
pelkästään mekaanisia, laatua arvioivia metriikoita. Kehittäjän käytänteillä on suuri laadullinen merkitys ohjelman 
kehitysvaiheissa.
