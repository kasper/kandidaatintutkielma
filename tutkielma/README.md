# Metriikat käytänteiden tukena ohjelmiston laadun arvioimisessa

Ohjelmistot kehittyvät elinkaarensa aikana muun muassa uusien vaatimusten, optimisaatioiden, tietoturvaparannusten ja 
virhekorjausten johdosta. Kehitysvaiheessa olevan ohjelmiston laadun varmistaminen on hankalaa 
[BBM96, NB05, NB07, ZN08, MNDT09]. Ohjelmiston testaamisen ja käytännössä havaittujen virheiden välillä on usein suuri 
kuilu. Virheiden määrää ei yleensä pystytä laskemaan luotettavasti ennen kuin tuote on valmis ja julkaistu asiakkaalle. 
Tässä piilee kuitenkin ongelman ydin: virheiden korjaaminen ohjelmiston julkaisun jälkeen on erittäin kallista.

Ohjelmiston kehittäminen on haastavaa. Vielä haastavampaa on kehittää laadukkaasti suunniteltu ja toteutettu ohjelmisto. 
Käyttäjät havaitsevat laadun oikein toimivana tuotteena, mutta ennen kaikkea laadukas suunnittelu ja ohjelmointi 
helpottaa kehitysprosessia. Ongelmien korjaamisen sijaan kehittäjät voivat keskittyä olennaiseen eli uusien 
toiminnallisuuksien toteuttamiseen. Virheitä on mahdotonta välttää täysin.

Laadun varmistamista rajaa ohjelmistokehityksessä henkilöt, aika ja raha [BBM96, ZN08]. Kehittäjät kohtaavat usein 
tiukkoja määräaikoja ja rajallisia henkilöresursseja laadun takaamiseen. Johtajat käyttävät käytännössä pelkästään 
omakohtaisia kokemuksiaan resurssien tehokkaaseen jakamiseen. Heillä ei läheskään aina ole tarvittavaa kokemusta tai 
tietoa, joiden pohjalta he voivat tehdä järkeviä päätöksiä ohjelmiston laadun kannalta. Tästä johtuen päätökset tehdään 
usein johtajien odotusten mukaan ja näin ollen he joutuvat arvioimaan laatua puutteellisin tiedoin. Kriittiseksi osaksi 
muodostuu siksi kehittäjien taitojen lisäksi johtajien taidot.

Laadun varmistaminen ja mahdollisten ongelmakohtien havaitseminen mahdollisimman aikaisessa vaiheessa hyödyttää 
kehitystyötä [BBM96, NB05]. Ohjelmiston koodin tuottajana on ihminen, joten ohjelmiston laatuun kohdistuu inhimilliset 
tekijät. Kehittäjän käytänteillä on suuri laadullinen merkitys ohjelmiston kehitysvaiheissa. Ohjelmiston laatua voidaan 
arvioida mekaanisilla metriikoilla, jotka pyrkivät arvioimaan ohjelmiston komponenttien laatua sekä havaitsemaan 
kriittiset osat ohjelmistosta.

> [BBM96, NB05, NB07, ZN08, MNDT09] Katso lähteet.
